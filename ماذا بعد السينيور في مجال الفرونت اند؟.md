ماذا بعد السينيور في مجال الفرونت اند؟

مجال الفرونت اند من المجالات اللي النمو الوظيفي فيها بعد مستوى السينيور في الشركات الكبرى وحتى المتوسطة عالميا يصعب التدرج فيه. لأن ما بعد السينيور يحتاج اثبات كفاءة في ناحيتين
١. حجم وتعقيد المشكلات ودي بتوصل لمرحلة معينة وتتوقف في فرق عمل كتير جدا لأنك بتشتغل على فريموورك وبالتالي اللي بتعمله بإيدك بعد فترة يصبح أشبه بالplug and play

٢. حجم التأثير، الفرونت اند عادة مقسم بين فرق العمل حسب المنتج فإنك تشتغل على مشروع يحدث تأثير كبير عبر أكثر من فريقك المباشر أمر صعب في المجال ده لأن المنتج وتقسيم الملكية له حدود واضحة بين الفرق

طب اللي عايز يكبر فوق مستوى السينيور في مجال الفرونت اند يعمل ايه؟

محتاج بشكل او بآخر توصل لمرحلة اعلى في الحاجتين اللي ذكرتهم. التعقيد والتأثير. إليك الطرق اللي شوفتها للوصول لده في الشركات الكبرى ولاحظ ان كلامي ده مقترن بإن ظروف الشركة والفريق اللي انت فيه تسمحلك بحاجة زي دي ودي مش ظروف متوفرة بشكل كبير خصوصا في الفرق القديمة اللي عندها منتج موجود فعليا

١. اشتغل full stack. سهل تأثيرك يمتد وحجم المشكلة اللي بتحلها يخرج من اطار انك تلزق شوية components جنب بعض وتعرف تغييرات الstate (واللي اي مهندس Frontend قادر يعملها) بأنك تمسك end to end features ويبقى عندك مساحة من الديزاين والarchitecture والAPI definition تخلي المشكلة اللي بتحلها أصعب وأكثر تأثيرا.

ده محتاج مساحة من التعليم والتأقلم والخروج من الcomfort zone بس نتيجته انك بتتحول لجوكر يسد في اي حاجة ودي مهارة عظيمة الشأن. كمان بيخلي قراراتك في المنتج أعمق وأكثر وعيا اأنك عارف تفاصيله كلها ودي مهارة لوحدها كفيلة ترقيك لمناصب عالية جدا تقنيا

٢. انك تبدأ منتج جديد خالص ويكبر. ده محتاج نسبة عالية من توافر الفرصة الصح في الوقت الصح. منتج جديد تحط فيه الأساس ويكبر وانت تكبر معاه وده الاتجاه اللي معظم الناس بتسيب الشركات الكبيرة وتروح startup بسببه

٣. انك تشتغل في core team شغله بيستخدم عبر فرق كتير ومنتجات او صفحات كتير. زي انك تشتغل في تأسيس وتهيئة الفريموورك للproduct teams أو تشتغل في تيم بيعمل common UI components بيتم استخدامها بواسطة فرق مختلفة. وده لأن تيم بالطبيعة دي بيديك فرصة تعمل تغيير جذري يأثر في الحياة الهندسية لفرق كتير

٤. تخترع فريموورك جديد زي الناس اللي اشتغلت في ريأكت مثلا أو angular الناس اللي شغالة في فرق بالمنظر ده بتشتغل شغل أعقد بكتير من مجرد انك تستخدم components وشغلهم الهندسي اقرب للباك اند من الفرونت اند في رأيي

٥. تشتغل في الperformance optimization ودي حتة مايمسكهاش غير اللي فاهم اوي ونظرا للندرة مقابل التأثير، فالناس اللي في الحتة دي بتتجاوز مرحلة السينيور في معظم الأماكن اللي اشتغلت فيها

٦. تتحول إلى area lead وده محتاج حس بيزنس شويتين وانك تبقى فاهم ممكن المنتج يروح لفين ويكسب المنافسة مع بناء علاقات قوية مع الفرق والإدارة علشان اتجاهك التقني يكون مصدر ثقة. دي بتاخد وقت وصبر وجهود طويل المدى

٧. تتجه للسلك الإداري، وتتحول لمدير يقود مهندسين وكمان شوية يقود مديرين وتترقى في هذا الاتجاه وده اتجاه يمثل الغالبية العظمى من المهندسين

ممكن يكون في اتجاهات تانية تكبرك كمهندس فرونت اند بس انا شخصيا مصادفتهاش
